# Cesta kolem světa?

Povím vám příběh. Minulý rok jsem projížděl podél pobřeží Turecka a občas se stalo, že jsem musel spát venku, protože nikde v okolí nebyla žádná možnost ubytování. Jednou jsem už téměř za tmy vjedl do vesnice a pomalu se začal chystat ke spánku, když vidím, že se ke mně někdo blíží. Nejprve jsem si myslel, že mě někdo přišel z toho místa vyhnat pryč, byl to ale středoškolský student Murat, který si chtěl povídat v angličtině, protože se dříve ten jazyk učil a líbil se mu a myslel si, že bych s ním mohl anglicky mluvit. A tak jsme se bavili o Turecku a o Česku a všem možném. Během toho mi také ukazoval různé fotky a mě zaujalo, že tam má často jednu dívku, kterou označoval jako kamarádku. Nenapadlo mě nic jiného než se ho zeptat, proč jeho kamarádka není jeho přítelkyní. Od té doby se celý rozhovor změnil z vesměs formálních frází na mnohem osobnější rozhovor. Bavili jsme se o různých společenských tématech, třeba o politice či náboženství. A také o tom, jak je, když nemůžete s někým chodit, protože to vaši ani její rodiče mj. z náboženských důvodů neschvalují.

S Muratem jsme se také bavili o současném prezidentu Erdoğanovi, který chce z Turecka udělat diktaturu. Proč ho má rád on i jeho přátelé. Když jsem si ho přidal mezi přátelé na Facebooku, neměl tam jiné příspěvky než ty na jeho podporu \(to bylo ještě v roce 2016, kdy měli Turci povolený přístup k Facebooku či Wikipedii, dnes už na tyto stránky nesmí\). Mně tímto pomohl o trochu lépe pochopit to, proč si Turci v nedávných volbách vybrali raději cestu k diktatuře než cestu k větší svobodě.

To je první důvod, proč jsem se rozhodl vydat na cestu kolem světa: **studium**. Můžete si o různých zemích přečíst články, vidět je na fotografiích a videích, ale to vám nenahradí to, když můžete s místními lidmi opravdu mluvit. Lidé jsou naučeni říkat fráze, ale až jejich neverbální komunikace vám často prozradí, co si skutečně myslí. _Potřebujete hodně empatie a času._ To je na tom to hezké, že si tyhle zážitky nekoupíte, ale musíte si je vybojovat. Získat si něčí důvěru po hodině tak, aby s vámi ten člověk mluvil jako s někým, koho zná roky, je hodně těžké, ale má to, alespoň pro mě, velkou cenu.

Proto jsem se rozhodl změnit dopravní prostředek a místo kola co nejvíce cestovat stopem. Pro přespání budu využívat hlavně AirBnB, couchsurfing a další podobné služby. Ani s jedním nemám vůbec žádné zkušenosti, ale umožní mi to být co nejvíce s místními lidmi.

## Strach z neznámého

Představte si, že jdete po chodníku a rozhodnete se přejít na druhou stranu ulice. Nerozhlédnete se, vstoupíte do vozovky a najednou slyšíte troubení auta. Podíváte se na stranu a vidíte, že se na vás řítí auto. Co se stane? Tenhle váš vjem začne postupně procházet přes různá mozková centra. Ještě dřív, než se dostane do neokortexu, centra myšlení, tak ho zpracovává jiné mozkové centrum, amygdala, která vyhodnotí situaci jako život ohrožující a začíná organizovat záchranu. Posílá informaci mozkovému kmeni, že je potřeba zvýšit puls a krevní tlak, mobilizuje centra pro pohyb, dává pokyn fixovat pozornost na zdroj nebezpečí, připravuje svaly na reakci a urgentně žádá paměťové kórové systémy, aby dodaly všechny dostupné znalosti a zkušenosti související s nebezpečím. Take požaduje vypnutí všech momentálně nedůležitých orgánů, takže pokud jste třeba pospíchali na záchod, no, tak už je to vyřešeno:-\) Konečně dostává mozek informaci, že má pohyb dopředu rozhodně zastavit a jít naopak zpět, což tělo také provede. V tu chvíli kolem vás projede těsně auto. Naštěstí vás nesrazilo, ale bylo to těsné! Teprve nyní si začínáte uvědomovat, co se vlastně stalo a dokážete celou situaci slovně pojmenovat. Podstatné je, že v krizové situaci převzalo vládu emoční centrum nad logickým myšlením, které je mnohem složitější a než byste informaci vydolovali odtud, tak by vás to auto srazilo. Vidíte, některá rozhodnutí ani nemůžete provést jinak než emocemi, protože to fyzicky není možné.

Tato emoční centra, která mohou za vyvolávání strachu, jsou pro člověka velmi důležitá. Vyvíjela se po miliony let, dnes bychom je ale potřebovali občas vypnout, například když máte přednášet před velkým množstvím lidí.

_\(bude pokračování!\)_

