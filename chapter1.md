# Cesta kolem světa?

Povím vám příběh. Minulý rok jsem projížděl podél pobřeží Turecka a občas se stalo, že jsem musel spát venku, protože nikde v okolí nebyla žádná možnost ubytování. Jednou jsem takhle už večer vjedl do vesnice a pomalu se začal chystat ke spánku, když vidím, že se ke mně někdo blíží. Nejprve jsem si myslel, že mě někdo přišel z toho místa vyhnat pryč, byl to ale středoškolský student Murat, který si chtěl povídat v angličtině, protože se dříve ten jazyk učil a líbil se mu a myslel si, že bych s ním mohl anglicky mluvit. A tak jsme se bavili o Turecku a o Česku a všem možném. Během toho mi také ukazoval různé fotky a mě zaujalo, že často zmiňuje i má na oněch fotografiích jednu dívku, kterou označoval jako kamarádku. Nenapadlo mě nic jiného než se ho zeptat, proč jeho kamarádka není jeho přítelkyní. Od té doby se celý rozhovor změnil z vesměs formálních frází do mnohem osobnějšího rozhovoru. Bavili jsme se o různých společenských tématech, třeba o politice či náboženství. A také o tom, jak je, když nemůžete s někým chodit, protože to vaši ani její rodiče mimo jiné z náboženských důvodů neschvalují.

To je první důvod, proč jsem se rozhodl vydat na cestu kolem světa: **studium**. Můžete si o různých zemích přečíst články, vidět je na fotografiích a videích, ale to vám nenahradí to, když můžete s místními opravdu mluvit. Lidé jsou naučeni říkat fráze, ale až jejich neverbální komunikace vám často prozradí, co si skutečně myslí. _Potřebujete empatii a čas, peníze vám vůbec nepomůžou_. 

S Muratem jsme se třeba také hodně bavili o současném prezidentu Erdoğanovi, který chce z Turecka udělat diktaturu. Proč ho má rád on i jeho přátelé. Když jsem si ho přidal mezi přátelé na Facebooku, neměl tam jiné příspěvky než ty na jeho podporu \(to bylo ještě v roce 2016, kdy měli Turci povolený přístup k Facebooku či Wikipedii, což už dnes nemají\). Mně tímto pomohl lépe pochopit to, proč si Turci v nedávných volbách vybrali raději cestu k diktatuře než cestu k větší svobodě. To je myslím to hlavní, proč by měli lidé cestovat, mohou lépe pochopit svět kolem nich.

_\(bude pokračování!\)_

