# Cesta kolem světa?

Minulý rok jsem projížděl podél pobřeží Turecka a občas se stalo, že jsem musel spát venku, protože nikde v okolí nebyla žádná možnost ubytování. Jednou jsem už téměř za tmy vjel do vesnice a pomalu se začal chystat ke spánku, když vidím, že se ke mně někdo blíží. Nejprve jsem si myslel, že mě někdo přišel z toho místa vyhnat pryč, byl to ale středoškolský student Murat, který mě přišel přivítat ve své vesnici. A tak jsme se bavili o Turecku a o Česku a všem možném. Během toho mi také ukazoval různé fotky a mě zaujalo, že tam má často jednu dívku, kterou označoval jako kamarádku. Nenapadlo mě nic jiného než se ho zeptat, proč jeho kamarádka není jeho přítelkyní. Od té doby se celý rozhovor změnil z vesměs formálních frází na mnohem osobnější rozhovor. Bavili jsme se o různých společenských tématech, třeba o politice či náboženství. A také o tom, jak je, když nemůžete s někým chodit, protože to vaši ani její rodiče mimo jiné z náboženských důvodů neschvalují.

S Muratem jsme se také bavili o současném prezidentu Erdoğanovi, který chce z Turecka udělat diktaturu. Proč ho má rád on i jeho přátelé. Když jsem si ho přidal mezi přátelé na Facebooku, neměl tam jiné příspěvky než ty na jeho podporu \(to bylo ještě v roce 2016, kdy měli Turci povolený přístup k Facebooku či Wikipedii, dnes už na tyto stránky nesmí\). Mně tímto rozhovorem pomohl o trochu lépe pochopit, proč si Turci v nedávných volbách vybrali raději cestu k diktatuře než cestu k větší svobodě.

To je důvod, proč jsem se rozhodl vydat na cestu kolem světa: **studium**. Můžete si o různých zemích přečíst články, vidět je na fotografiích a videích, ale to vám nenahradí to, když můžete s místními lidmi mluvit tváří v tvář. Lidé jsou naučeni říkat fráze, ale až jejich neverbální komunikace vám často prozradí, co si skutečně myslí. _Potřebujete hodně empatie a času._ To je na tom to hezké, že si tyhle zážitky nekoupíte, ale musíte si je vybojovat. Získat si něčí důvěru po hodině tak, aby s vámi ten člověk mluvil jako s někým, koho zná roky, je _hodně těžké_, ale má to, alespoň pro mě, velkou hodnotu.

Proto jsem se rozhodl změnit dopravní prostředek a místo kola co nejvíce cestovat stopem. Pro přespání budu využívat hlavně AirBnB, couchsurfing a další podobné služby. Ani s jedním nemám vůbec žádné zkušenosti, ale umožní mi to být co nejvíce s místními lidmi.

## Projekt 1000 tváří

Než jsem vjížděl do Albánie, dostal jsem neuvěřitelné množství upozornění, co všechno se mi určitě stane. A hned po přejetí hranic jsem měl opravdu pocit, že to dobře nedopadne. Rozbořené silnice a podél nich co kousek mrtvola zvířete, z oken domů vyčuhující sláma, zírající lidé a do toho všeho zní z ampliónů svolávání k modlitbě pro muslimy, které je docela strašidelné, když ho člověk slyší poprvé. Láďa Zibura někde psal, že po doznění očekával výbuch jako v amerických filmech. Přesně takový pocit jsem měl i já. Nakonec jsem v té zemi strávil týden a vůbec se mi nechtělo odjíždět. Ze všech evropských zemí, ve kterých jsem byl, se mi právě v Albánii líbilo nejvíce, v žádné jiné evropské zemi jsem nezažil tolik přátelských lidí. Když jsem pak hledal statistiky, jak vlastně nebezpečná Albánie je, zjistil jsem, že moje počáteční obavy se vůbec nezakládaly na pravdě. Ano, Albánie je _nebezpečnější_ než třeba Česko, ale není _nebezpečná_. Pokud zemi projede na kole jako já, máte velice malou šanci, že se vám něco opravdu stane.

Strach z toho, že by se mi během cesty fyzicky něco stalo, nemám už téměř vůbec. Je tady ale něco jiného, co se k tomuto tématu váže: opuštění komfortní zóny. Přijít jen tak za někým, koho neznám, a začít se s ním bavit podobně, jako to udělal Murat se mnou, není pro mě jednoduché. Ale chci se to naučit. Abych si to usnadnil, napadlo mě vytvořit si projekt s pracovním názvem „1000 tváří”. Cílem bude během celé cesty sesbírat portréty 1000 lidí, které potkám. Různé národnosti, náboženství, sociální vrstvy, zaměstnání, cokoliv. To mi doufám pomůže dávat se více do kontaktu s místními lidmi. Chci být více novinář než cestoval a více pozorovatel než soudce.

## Žádné turistické oblasti

Když jsem poprvé někam cestoval, tak jsem si nejprve vyhledal všechna zajímavá místa v okolí, abych je navštívil. Dnes si je také vyhledám, ale spíše proto, abych se jim vyhnul. Turistické oblasti mě příliš nelákají, nebo lépe řečeno, nelákají mě vůbec. Chtěl bych proto hlavně jezdit do míst, kde turisté příliš nejezdí.

Nejzajímavější země, ve které jsem byl, je rozhodně Ázerbájdžán. Na cestu z hranic s Gruzií až na druhý konec země do Baku jsem měl 4 dny. Musel jsem proto jet kratší cestou, která není tak zajímavá a turisté tam vůbec nejezdí. A občas jsem měl pocit, že jsem byl na mnoha místech první turista, který tam kdy přišel. Lidé mě chytali na cestě a dávali mi na nosič živou rybu nebo meloun. Potkal jsem muslima, který mě doslova dotáhl domů a začal mě opíjet vodkou \(ano, taky jsem si myslel, že muslimové nikdy alkohol nepijí, to však přestává platit, když přijede do vesnice Čech\). A nebo jsem potkal bývalého sovětského mistra v karate, který mi začal jen tak masírovat nohy \(a pak jsem dva dny kulhal\). Věřte mi, tohle se vám opravdu v místě, kde je mnoho turistů, nikdy nestane. Je to ale to, na co si pak člověk vzpomene jako první.

Mám toho mnoho, co bych chtěl vidět a zažít. V Mongolsku se naučit jezdit na koni a kus země na něm projet. V Jižní Koreji se setkat s lidmi, kterým se podařilo utéct z té Severní. V Japonsku jít na oběd s pravou Gejšu. A třeba v Indii projít stejnou trasu, kterou vedl před necelými 100 lety Solný pochod.

