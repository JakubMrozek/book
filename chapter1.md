# Cesta kolem světa

Minulý rok jsem projížděl podél pobřeží Turecka a občas se stalo, že jsem musel spát venku, protože nikde v okolí nebyla žádná možnost ubytování. Jednou jsem už téměř za tmy vjedl do vesnice a pomalu se začal chystat ke spánku, když vidím, že se ke mně někdo blíží. Nejprve jsem si myslel, že mě někdo přišel z toho místa vyhnat pryč, byl to ale středoškolský student Murat, který mě přišel přivítat ve své vesnici. A tak jsme se bavili o Turecku a o Česku a všem možném. Během toho mi také ukazoval různé fotky a mě zaujalo, že tam má často jednu dívku, kterou označoval jako kamarádku. Nenapadlo mě nic jiného než se ho zeptat, proč jeho kamarádka není jeho přítelkyní. Od té doby se celý rozhovor změnil z vesměs formálních frází na mnohem osobnější rozhovor. Bavili jsme se o různých společenských tématech, třeba o politice či náboženství. A také o tom, jak je, když nemůžete s někým chodit, protože to vaši ani její rodiče mimo jiné z náboženských důvodů neschvalují.

S Muratem jsme se také bavili o současném prezidentu Erdoğanovi, který chce z Turecka udělat diktaturu. Proč ho má rád on i jeho přátelé. Když jsem si ho přidal mezi přátelé na Facebooku, neměl tam jiné příspěvky než ty na jeho podporu \(to bylo ještě v roce 2016, kdy měli Turci povolený přístup k Facebooku či Wikipedii, dnes už na tyto stránky nesmí\). Mně tímto rozhovorem pomohl o trochu lépe pochopit, proč si Turci v nedávných volbách vybrali raději cestu k diktatuře než cestu k větší svobodě.

To je důvod, proč jsem se rozhodl vydat na cestu kolem světa: studium. Můžete si o různých zemích přečíst články, vidět je na fotografiích a videích, ale to vám nenahradí to, když můžete s místními lidmi mluvit tváří v tvář. Lidé jsou naučeni říkat fráze, ale až jejich neverbální komunikace vám často prozradí, co si skutečně myslí. _Potřebujete hodně empatie a času._ To je na tom to hezké, že si tyhle zážitky nekoupíte, ale musíte si je vybojovat. Získat si něčí důvěru po hodině tak, aby s vámi ten člověk mluvil jako s někým, koho zná roky, je _hodně těžké_, ale má to, alespoň pro mě, velkou hodnotu.

Proto jsem se rozhodl změnit dopravní prostředek a místo kola co nejvíce cestovat stopem. Pro přespání budu využívat hlavně AirBnB, couchsurfing a další podobné služby. Ani s jedním nemám vůbec žádné zkušenosti, ale umožní mi to být co nejvíce s místními lidmi.

## Projekt 1000 tváří

Představte si, že jdete po chodníku a rozhodnete se přejít na druhou stranu ulice. Nerozhlédnete se, vstoupíte do vozovky a najednou slyšíte troubení auta. Podíváte se na stranu a vidíte, že se na vás řítí auto. Co ve vás začne odehrávat? Vjem velkého blížícího se objektu začne postupně procházet přes různá mozková centra. Ještě dřív, než se dostane do neokortexu, centra myšlení, tak ho zpracovává jiné mozkové centrum, amygdala, která vyhodnotí situaci jako život ohrožující a začíná organizovat záchranu. Posílá informaci mozkovému kmeni, že je potřeba zvýšit puls a krevní tlak, mobilizuje centra pro pohyb, dává pokyn fixovat pozornost na zdroj nebezpečí, připravuje svaly na reakci a urgentně žádá paměťové kórové systémy, aby dodaly všechny dostupné znalosti a zkušenosti související s nebezpečím. Take požaduje vypnutí všech momentálně nedůležitých orgánů, takže pokud jste třeba pospíchali na záchod, no, tak už je to vyřešeno. Konečně dostává mozek informaci, že má pohyb dopředu rozhodně zastavit a jít naopak zpět, což tělo také provede. V tu chvíli kolem vás projede těsně auto. Naštěstí vás nesrazilo, ale bylo to těsné! Teprve nyní si začínáte uvědomovat, co se vlastně stalo a dokážete celou situaci slovně pojmenovat. Podstatné je, že v krizové situaci převzalo vládu emoční centrum nad logickým myšlením, které je mnohem složitější a než byste informaci vydolovali odtud, tak by vás to auto srazilo. Vidíte, některá rozhodnutí ani nemůžete provést jinak než emocemi, protože to fyzicky není možné.

Tato emoční centra, která mohou za vyvolávání strachu, jsou pro člověka velmi důležitá, protože nás chrání před tím, aby se dostal do nebezepečné situace. Člověk, který nemá z ničeho strach, rozhodně není zdravý. Jen by ho bylo fajn někdy vypnout nebo alespoň výrazně zmírnit, třeba když máte přednášet před velkým množstvím lidí a nejste na to zvyklí.

Než jsem vjížděl do Albánie, dostal jsem neuvěřitelné množství upozornění, co všechno se mi určitě stane. A hned po přejetí hranic jsem měl opravdu pocit, že to dobře nedopadne. Rozbořené silnice a podél nich co kousek mrtvola zvířete, z oken domů vyčuhující sláma, zírající lidé a do toho všeho zní z ampilónů svolávání k modlitbě pro muslimy, které je docela strašidelné, když ho člověk slyší poprvé. Láďa Zibura někde psal, že po doznění očekával výbuch jako v amerických filmech. Přesně ten pocit jsem měl i já! Nakonec jsem v té zemi strávil týden a vůbec se mi nechtělo odjíždět. Ze všech evropských zemí, ve kterých jsem byl, se mi právě v Albánii líbilo nejvíce, v žádné jiné evropské zemi jsem nezažil tolik přátelských lidí. Když jsem pak hledal statistiky, jak vlastně nebezpečná Albánie je, zjistil jsem, že moje počáteční obavy se vůbec nezákladaly na pravdě. Ano, Albánie je _nebezpečnější_ než třeba Česko, ale není _nebezpečná_. Pokud zemi projede na kole jako já, máte velice malou šanci, že se vám něco opravdu stane.

Obavy z toho, že by se mi během cesty fyzicky něco stalo, nemám už téměř vůbec. Je tady ale něco jiného, co se k tomuto tématu váže: opuštění komfortní zóny. Přijít jen tak za někým, koho neznám, a začít se s ním bavit podobně, jako to udělal Murat se mnou, není pro mě jednoduché. Ale chci se to naučit. Abych si to usnadnil, napadlo mě vytvořit si projekt s pracovním názvem „1000 tváří”. Cílem bude během celé cesty sesbírat portréty 1000 lidí, které potkám. Různé národnosti, náboženství, sociální vrstvy, zaměstnání, cokoliv. To mi doufám pomůže dávat se více do kontaktu s místními lidmi. Chci být více novinář než cestoval a více pozorovatel než soudce. 

_\(bude pokračování!\)_

